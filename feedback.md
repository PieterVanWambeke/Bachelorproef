Dag Pieter,

Wat je voorstel vooral mist is dat het nog niet erg concreet is. Beschrijf het onderwerp meteen vanuit de casus van waaruit je gaat werken (Orbid) in plaats van het te veralgemenen. Wat is de huidige situatie? Waarom is men zo te werk gegaan, dus welke voorbeelden biedt de huidige generatie van server based computing-oplossingen? Waar zijn de pijnpunten? Waar moeten eventuele alternatieven dan minstens aan voldoen als ze bruikbaar moeten zijn?

Je maakt ook beweringen in het voorstel die niet ondersteund worden door vakliteratuur. Je schrijft bijvoorbeeld "Meer en meer bedrijven willen af van SBC en zullen overschakelen naar alternatieven." Dit een erg vage uitspraak. Hoeveel precies? Hoeveel bedrijven gebruiken nu SBC en hoeveel (aantal/percentage) wil overschakelen? En waar haal je die bewering vandaan? Wie zegt dat ze zullen overschakelen? Wat zijn dan precies die alternatieven en wat zouden daar dan de voordelen van zijn?

Je schrijft dat er niet veel onderzoek naar gebeurd is, maar dat is wel erg kort door de bocht. Je kan je er zo niet vanaf maken. Een literatuurstudie heeft tijd nodig en moet grondig genoeg gebeuren. Er is ook een verschil tussen wetenschappelijke publicaties en vakgerichte literatuur. Dat je niet veel wetenschappelijke bronnen vindt, kan ik begrijpen, maar je kan volgens mij wat dieper in de vakliteratuur duiken. Een marktonderzoekbureau als Gartner heeft ongetwijfeld studies gepubliceerd over de SBC-markt. Die zijn zelf niet publiek beschikbaar, maar er wordt typisch wel een persbericht over gepubliceerd waar de belangrijkste conclusies in staan. Je kan ook eens bij Orbid polsen of zij een abonnement hebben voor Gartner-studies (of van een gelijkaardig marktonderzoeksbureau).

De uitspraak "... aangezien dit een redelijk nieuw onderwerp is" is fout. SBC, zelfs in de huidige vorm, wordt al decennia lang in de praktijk toegepast. En eigenlijk is server based computing de oorsprong van gebruik van ict in het bedrijfsleven. De IBM-mainframe is een typisch voorbeeld. Tientallen werknemers kunnen tegelijkertijd via een werkstation (teletype) op de centrale mainframe werken.


Een eerste stap kan dus zijn om de huidige situatie gedetailleerd te beschrijven. Je kan gaan praten met mensen uit Orbid, marktanalyses opzoeken, enz.


Met vriendelijke groet,
Bert

----
